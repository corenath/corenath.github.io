Mam wrażenie, że ostatnio, parę miesięcy temu, zmieniłem się dosyć bardzo i na pewno nie jest to kwestia jakiegoś konkretnego wydarzenia ani pojedynczych rzeczy. To raczej efekt tego, że brałem udział w psychoterapii poznawczo-behawioralnej, która trwała około dwóch miesięcy. Z różnych względów tyle mi wystarczyło, żeby sobie pewne rzeczy uporządkować i od tego czasu, krok po kroku, mam wrażenie, że się zmieniam — i to w pozytywnym sensie. Wtedy też poznałem lepiej uważność. Dowiedziałem się od psychoterapeutki, że uważność w moim przypadku może być bardzo wartościowym elementem, który faktycznie zacząłem od tego momentu, właściwie jakoś od wakacji 2025 roku, wdrażać w swoje życie.

Wydaje mi się, że praktyka uważności pozwoliła mi spojrzeć w ciekawy sposób na to, jak działa mój umysł. Pozwoliło mi to w pewnym sensie skupić się na tym, na czym właściwie uważność polega, czyli na obserwowaniu swoich myśli i emocji oraz na próbie nieosądzania ich. Chodzi o to, żeby po prostu pozwolić tym myślom i emocjom płynąć, nie zastanawiać się zbytnio nad tym, czy były potrzebne czy nie, czy moje myśli są dobre czy złe, ale raczej skupić się na tym, co właściwie teraz czuję. Bardziej kontempluję swoje myśli i emocje, zostawiam je w spokoju, pozwalam im na chwilę ugościć się w moim umyśle, ale też pozwalam im odpłynąć. Wydaje mi się, że w ten sposób uczę się tego, jak się zachowuję, i uczę się pewnej kontroli nad swoimi emocjami — w tym sensie, że kiedy obserwujemy swoje myśli i emocje neutralnie, bez osądzania, często nie musimy podejmować zachowań czy decyzji, które koniec końców są dla nas mało przydatne.

Może to być na przykład przydatne w moim kontekście zakupowym. Gdy zobaczę coś interesującego w sklepie i nagle pojawia się duża chęć, żeby to kupić, zanim podejmę decyzję, mogę na chwilę się zatrzymać i po prostu posłuchać swojego ciała. Zastanowić się, co czuję — czy jest to ekscytacja, napięcie, impuls. Nie muszę nawet rozważać w tym momencie, czy faktycznie tego potrzebuję ani jak bardzo tego potrzebuję. Wystarczy, że przez chwilę poczuję te emocje i często, nawet bez większego analizowania, chęć zakupu sama z siebie mija, mimo że tak naprawdę nie podjąłem żadnej świadomej decyzji „za” albo „przeciw”.

Oczywiście, gdyby uważność przydawała mi się tylko do takich rzeczy jak decyzje zakupowe, to pewnie nie zmieniłoby to mojego życia w znaczący sposób. Mam jednak wrażenie, że odkąd praktykuję mindfulness, inaczej patrzę na to, co dzieje się w moim życiu, i potrafię lepiej regulować swoje reakcje, nawet w sytuacjach niepokojących, gdy wydarza się coś trudnego albo nieprzyjemnego. Słuchanie swojego ciała i umysłu potrafi w pewnym sensie dać umysłowi odpocząć, chociaż tak naprawdę nie o relaks chodzi w uważności. Często wystarczy zatrzymać się tu i teraz, wsłuchać się w swoje doświadczenie i pozwolić emocjom oraz myślom swobodnie płynąć, a nieprzyjemne emocje, takie jak lęk czy smutek, mijają same z siebie, mimo że nie zrobiliśmy nic więcej poza byciem obecnym.

Wydaje mi się, że mimo iż przez ostatnie pół roku pojawiały się w moim życiu sytuacje mniej lub bardziej nieprzyjemne, zauważyłem, że zdecydowanie lepiej sobie z nimi radzę. Łatwiej jest mi się kontrolować, łatwiej czuję swobodę, pewność siebie i poczucie wpływu na to, co robię i jak się czuję. Myślę, że to lepsze samopoczucie, które u siebie ostatnio zauważam, jest w dużej mierze związane z regularną praktyką uważności i że faktycznie przynosi ona dla mnie bardzo dobre efekty.

## Lieratura
Zaburzenia obsesyjno-kompulsyjne. Poradnik z ćwiczeniami opartymi na uważności i terapii poznawczo-behawioralnej wyd. 2